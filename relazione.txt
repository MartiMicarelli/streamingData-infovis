L'obiettivo di questo progetto è stato quello di creare un sistema di visualizzazione di dati in streaming, relativi ai tweet contenenti particolari hashtag. In particolare, come hashtag di partenza è stato scelto #euro2020; a partire da questo sono stati poi selezionati i 10 hashtag più popolari ad esso correlati.
Il sistema dà l'opportunità all'utente di scegliere cosa visualizzare tra le due seguenti possibilità:
- singoli tweet: visualizzare con un cerchietto sul grafico i singoli tweet man mano che arrivano, creando per ogni linea orizzontale (relativa a un certo hashtag) una sorta di scia che rappresenta l'andamento temporale dei tweet ricevuti con quel particolare hashtag;
- raggruppa in gruppi: visualizzare per ogni intervallo di tempo un cerchio che rappresenta il totale dei tweet ricevuti con un particolare hashtag in quell'intervallo. Questa modalità di visualizzazione permette di fare facilmente confronti tra gli andamenti temporali di diversi hashtag in un certo intervallo di tempo.
Oltre alle due possibilità di visualizzazione appena descritte, l'utente può inoltre scegliere il range temporale di tweet da visualizzare (ultima ora, ultime 4 ore, ultime 8 ore o tutti i risultati, cioè 16 ore) e la palette di colori utilizzata per i cerchi.
Nel grafico, sull'asse y sono rappresentati i 10 hashtag, mentre sull'asse x sono rappresentati gli intervalli temporali. Inoltre, nel caso del raggruppamento in gruppi, puntando il mouse per circa un secondo su un cerchio, appare un'etichetta, che riporta il numero di tweet presenti in quel gruppo. 
Sempre nel caso del raggruppamento in gruppi, sono presenti delle linee verticali in corrispondenza dei cerchi, che permettono di individuare gli istanti in cui terminano le varie fasce temporali.
Infine, trascinando il mouse sul grafico, è possibile utilizzare una linea verticale, utile nel caso dei singoli tweet, per visualizzare meglio come questi si allineano tra di loro. Cliccando sul grafico è possibile fissare tale linea in quel punto, e cliccando nuovamente la linea torna mobile.